<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Schron - obiekt z potencjałem</title>
    <link rel="stylesheet" href="style.css">
</head>
<body>
    
    <main>
        <article>
            <h3>Schron - obiekt z potencjałem</h3>
<p>Lektura ostatnich tekstów opublikowanych na łamach Portalu Przemyskiego skłoniła
mnie do napisania własnego artykułu. Wpływ miały głównie teksty Mirosława
Majkowskiego, w których apelował on między innymi o uruchomienie wyobraźni i
dostrzeżenie szans rozwoju dla miasta. Chciałbym też odnieść się do wspomnianej przez
niego idei tworzenia z Przemyśla turystycznej perły Podkarpacia na przykładzie jednej z
miejskich atrakcji turystycznych, jaką jest S.K.O.C [Schron Kierowania Obroną Cywilną]. Po
pierwszej wizycie byłem zachwycony tym miejscem i postanowiłem, z naiwną jeszcze wtedy
myślą, pomagać przy promowaniu tego obiektu, by nie tylko utrzymał się, ale też rozwinął.
Nic odkrywczego w stwierdzeniu, że taki obiekt turystyczny potrzebuje po prostu turystów,
by móc nadal funkcjonować. Tego typu miejsca w mieście to nie tylko atrakcje dla
zwiedzających, ale też jednocześnie, a może przede wszystkim, „przedsiębiorstwa”, które
muszą zarabiać na swoje utrzymanie. Każdy z nas, nie tylko pasjonaci, ale też zwyczajni
„klienci”, ma niewielki, lecz nie pozbawiony znaczenia, wpływ na opinię o tym miejscu.
Osobiście uważam, że S.K.O.C jest miejscem mającym niesamowicie ogromny potencjał,
trzeba tylko posłużyć się wyobraźnią i umieć to dostrzec.</p>
<p>Dlaczego jednak ktokolwiek miałby promować schron i do kogo adresuję ten tekst?
Nie ma co się łudzić, że sama idea „ratowania” miasta i chęć jego rozwoju wystarczą,
by ktoś zajmował się tym zagadnieniem dłużej niż kilka dni, dlatego chciałbym przedstawić
kilka, nazwijmy to, korzyści. Co prawda nie pojawi się tu kusząca wizja zarabiania milionów
na schronie, ale pracę przy nim można potraktować jako pewnego rodzaju inwestycję w
siebie. Większość moich rówieśników (oraz ja sam) jest na etapie poszukiwania własnego
miejsca, własnej drogi, po prostu pomysłu na siebie, bo to albo studia dobiegają ku końcowi,
albo poszukuje się dobrej pracy, niektórzy snują śmielsze plany o własnej działalności.
Wszystkim jednak bez wątpienia brakuje cennego doświadczenia i to niezależnie od tego w
ilu barach czy kawiarniach pracowali lub ile korporacyjnych produktów sprzedali przez
telefon.</p>
<p>„schronowy wolontariat” mógłby znakomicie świadczyć o osobie, że szuka ona
możliwości zdobycia doświadczenia na własną rękę, ma pewne pomysły nie tylko na siebie,
ale też wychodzi poza swoje własne interesy. Potrafi też poświęcić czas na rzeczy, które
wykraczają poza wbicie „levelu” w ulubionej grze, wypróbowania swojej głowy w pobliskiej
knajpie czy udostępnienia na swoim profilu w portalu społecznościowym kolejnego
śmiesznego filmiku. Nie chcę nikogo potępiać - warto po prostu mieć pewne kwestie na
względzie, gdy pracodawca zacznie nas oceniać podczas starań o lepszą, może nawet
wymarzoną, pracę. Dla nikogo nie jest zaskoczeniem, że rekruterzy korzystają z mediów
społecznościowych, jako źródła informacji o potencjalnych pracownikach.
Inicjatywa, kreatywność, zaangażowanie, otwartość na zmiany - takimi hasłami
próbujemy zareklamować swoją kandydaturę, jednak otrzymają one znacznie mocniejszy
wydźwięk poparte konkretnymi działaniami.</p>
<p>Tak więc to może być jednym z powodów do promowania schronu, choć pośród
korzyści są oczywiście te, których bezpośrednio nie da się przeliczyć na pieniądze np. płynące
z możliwości odkrycia nowej pasji, poznania nowych ludzi, którzy mogą być zainteresowani
naszymi działaniami, czy nawet wypromowania przy okazji własnej marki, jeśli ktoś miałby
też ambicje stać się osobą rozpoznawaną. Tu jedynym ograniczeniem jest jedynie własna
pomysłowość - wierzę, że jej Wam nie brakuje. Przy tym wszystkim na swój sposób cieszy
to, że, być może właśnie dzięki naszemu działaniu, miejsce staje się coraz bardziej
rozpoznawane i jest o nim coraz głośniej - jak wspomniałem wcześniej: głos każdej osoby
ma, wbrew pozorom, spore znaczenie.</p>
<p>Identyczne zalety mogą płynąć przecież z pracy przy innych przedsięwzięciach, ale
pora wrócić tu do potencjału przemyskiego schronu. Nie ukrywam, że jest to jedno z moich
ulubionych miejsc w mieście i to świadczy o powodach zainteresowania tym obiektem, z
czasem jednak zacząłem myśleć o nim jako o miejscu, które może znacznie podnieść
atrakcyjność miasta i pomóc w rozszerzeniu oferty turystycznej. Już w tej chwili jest to
wyjątkowe miejsce, które zachwyca nie tylko pasjonatów takich jak ja, ale też ludzi będących
w różnym wieku i z rozmaitymi zainteresowaniami, jednak to grono największych „fanów”
zdecyduje się na powrót do tego miejsca. Przyciągnięcie nowych zwiedzających i zachęcenie
do powracania w to miejsce musi się odbywać oczywiście nie tylko poprzez dokładanie
kolejnych eksponatów. Nie wiem jak dalekosiężne plany mają panowie z Przemyskiego
Stowarzyszenia Rekonstrukcji Historycznej, ale możliwości jest naprawdę sporo. W
największej sali schronu zwiedzającym jest prezentowany krótki film wprowadzający w
kontekst historyczny. Dlaczego nie spróbować zorganizować seansu, na którym pokazywane
by były inne tego typu filmy, albo np. kroniki filmowe? Kto wie, może nawet dałoby się
stworzyć z tego wydarzenie cykliczne. Prócz filmów można organizować prezentacje,
wykłady oraz spotkania z autorami książek. W końcu taki schron z czasów zimnej wojny
byłby wspaniałą scenerią do zaprezentowania powieści utrzymanej w konwencji
postapokaliptycznej, a tego typu tytuły wciąż się ukazują i mają niemało sympatyków. Może
się wydawać, że tamta sala nie pomieści zbyt wielkiej ilości osób, ale widywałem
zorganizowane spotkania z autorami w niewielkich księgarniach, dlatego przedstawiłem ten
pomysł. Warto też pamiętać, że cały obiekt obejmuje ponad 170m2 i tu możemy konkurować
śmiało z Warszawą - obiekt Alfa to 150m2.</p>
<p>Schron przystosowany był do możliwości pełnienia w nim wielogodzinnej służby -
jest kuchnia, toalety i prysznic oraz izby sypialne, więc dałoby się, po godzinach zwiedzania,
udostępniać go na nocleg. To już może bardziej dla pasjonatów, choć sądzę, że znalazłoby się
sporo chętnych, a wbrew pozorom zmieści się tam niemała grupka ludzi. Zgoda, nie będzie tu
skali z jaką mamy do czynienia w kopalniach w Wieliczce czy Bochni, ale sceptykom
chciałbym wskazać dla porównania Hobbitówę, która cieszy się niemałą popularnością. Poza
tym warto posłużyć się też przykładem wspomnianego obiektu Alfa: można go wynająć do
wykonania sesji fotograficznej, lub jako scenerię do nakręcenia filmu. Ponadto organizowane
są warsztaty dla dzieci, a nawet gry sytuacyjne - u nas przecież to wszystko też może się
odbywać.</p>
<p>Na początek warto po prostu informować znajomych o tym miejscu poprzez media
społecznościowe - sporo ludzi na pewno chciałoby odwiedzić schron, ale zwyczajnie o nim
jeszcze nie wie (często nawet pojedyncza opinia potrafi skłonić do przyjazdu w dane miejsce)
- a dalej do głowy mogą przyjść kolejne pomysły. Może któryś z nich będzie przy okazji tym
na własną przyszłość? Wystarczy zacząć od wyobraźni. Kto wie co przyniesie miastu, a tym
samym nam wszystkim, ta droga, więc dlaczego by nią nie pójść?</p>
Piotr Dzoć
        </article>
    </main>
</body>
</html>