<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Wróć do schronu!</title>
    <link rel="stylesheet" href="../style.css">
</head>
<body>
    <main>
        <h3>
            Wróć do schronu!
        </h3>
        <p>Tekst ukazał się 19 marca 2017 na: <a href="https://www.portalprzemyski.pl/wroc-do-schronu/">Portal przemyski</a></p>
    <p>
        Liczba udostępnień (za którą wszystkim dziękuję) mojego poprzedniego tekstu świadczy o
        tym, że jednak temat schronu nie jest obojętny Przemyślanom, a sam obiekt podoba się
        niemałej rzeszy odbiorców. Mnie to nie dziwi - jestem fanem tego typu „klimatów” i nie
        poprzestałem na jednej wizycie. Z pewnością za jakiś czas znów się tam wybiorę, ale powody
        tego zrozumieją raczej pasjonaci. Każdy z nas ma oczywiście jakieś ulubione miejsce, do
        którego lubi wracać, dlaczego jednak tacy jak ja wracają do S.K.O.C?
    </p>
    <p>
        Ze zwiedzaniem schronu jest dla mnie trochę jak z dobrą książką. Pierwsze czytanie
        zachwyca i pozostawia wiele w pamięci, ale wszystkiego nie sposób zapamiętać: podczas
        kolejnej lektury odkrywamy coś nowego, a my sami mamy już inne podejście, albo więcej
        wiedzy na dany temat. Warto więc znów wysłuchać ciekawej opowieści panów z
        Przemyskiego Stowarzyszenia Rekonstrukcji Historycznej i wyłowić nowe ciekawostki, bo
        oczywiście każdy opowiada w trochę inny sposób, może zwrócić naszą uwagę na inne
        kwestie, czy też przede wszystkim w odmienny sposób buduje atmosferę zagrożenia po
        przebytym „ataku” (fenomenalnie wychodzi to panu Andrzejowi). Co najważniejsze, należy
        zauważyć, że obiekt prezentują nam nie tylko znawcy tej tematyki, lecz także miłośnicy, co
        czyni całą opowieść niezwykle barwną i zajmującą.
    </p>
    <p>
        Zaskoczeniem podczas drugiej wizyty może być fakt, że wciąż jeszcze mogą się Państwo nie
        orientować w układzie pomieszczeń. Oczywiście w schronie nie sposób się zgubić, ale
        później można mieć mały problem, gdyby chciało się opowiedzieć znajomym: „...i ten
        ogromny silnik, który tak mi się spodobał, był... gdzieś na końcu.”.
    </p>
    <p>
        Podam jeszcze inny powód skłaniający do powrotu do schronu. Podczas następnej
        wizyty, dzięki uprzejmości pana Mirosława, który wtedy oprowadzał grupę, miałem
        możliwość odłączenia się od reszty i obejrzenia wszystkiego samemu. Głównie wyposażenia
        magazynu, ale też przyjrzałem się planszom i nawet zdążyłem rzucić okiem na instrukcje oraz
        schematy. Na czas projekcji filmu w całym schronie gaszone jest światło. Obiekt nabiera
        wtedy zupełnie innego charakteru i to było to, co zachwyciło mnie wtedy najbardziej. Krążek
        światła latarki wyławia z mroku poszczególne detale, przedmioty: egzemplarz „Wojskowego
        Przeglądu Technicznego”, maszynę do pisania „Optima” czy znajdującą się nad podłogą tzw.
        wywiewną klapę schronową, na którą znów zwraca się uwagę, ponieważ trzeba uważniej
        patrzeć pod nogi. Najbardziej klimatycznie wygląda pomieszczenie z silnikiem: szare,
        surowe, trochę przytłaczające. W ciemności, tak jak pozostałe pomieszczenia, zdaje się być
        ono większe niż w rzeczywistości. Gdyby w chłopięcy sposób dać się ponieść wyobraźni to
        można by prawie poczuć się jak stalker - przychodzą na myśl postapokaliptyczne powieści
        czy gry komputerowe - któremu zaraz przyjdzie wyruszyć w zrujnowany zewnętrzny świat.
        W końcu w pobliżu Przemyśla wybuchła bomba atomowa, sam przed chwilą słyszałem... Już
        pierwsze osoby zmierzają do tunelu ewakuacyjnego, by na własne oczy ujrzeć atomową
        gehennę. Takie zwiedzanie obiektu jest fantastycznym, atrakcyjnym urozmaiceniem.
    </p>
    <p>
        Dla pokolenia urodzonego po transformacji taka wizyta w schronie stwarza możliwość
        chłonięcia atmosfery tamtej epoki, obserwowania przedmiotów tamtych czasów, które nas
        otaczają - to niewyobrażalnie działa na wyobraźnię.
        Do S.K.O.C z całą pewnością warto powrócić!
    </p>
    <p>
        Piotr Dzoć
    </p>
    </main>
</body>
</html>