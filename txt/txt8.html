<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ten straszny… schron.</title>
    <link rel="stylesheet" href="../style.css">
</head>
<body>
    <main>
        <h3>
            Ten straszny… schron.
        </h3>
        <p>Tekst ukazał się 26 listopada 2018 na: <a href="https://misiekgazeta.blogspot.com/2018/11/ten-straszny-schron.html">Misiek. Przemyska Gazeta Społeczna</a></p>
<p>
    Kiedyś słyszałem powiedzenie, że najgorszym wrogiem człowieka jest strach.
    Niektórzy mówią też, że to właśnie człowiek jest swoim największym wrogiem (w znaczeniu
    moje „ja” moim „wrogiem”), ale sądzę, że „na jedno wychodzi”. Jeśli człowiek ma być dla
    siebie wrogiem to raczej w chwili, gdy ogarnięty jest obawami czy właśnie strachem marnuje
    jakąś okazję lub, co gorsza, zaszkodzi sobie jakimś irracjonalnym zachowaniem lub
    działaniem.
</p>
<p>
    Ze strachem można się jednak oswoić – czegoś takiego udało mi się doświadczyć przy
    okazji pomagania przy schronie. Kilkakrotnie miałem możliwość samodzielnie oprowadzać
    grupy po obiekcie (naturalnie po przeszkoleniu). Przy kilkunastoosobowych grupach zaczyna
    to już przypominać wystąpienia publiczne. Przewodnik to w pewien sposób też mówca. Dla
    kogoś, kto nie uczył się nigdy przemawiać i zwykle nie miał takiej okazji może to być
    wyzwaniem. Z czasem jednak człowiek się przyzwyczaja i idzie mu coraz lepiej. Po
    doświadczeniu oprowadzania większych grup opowiadanie o schronie pojedynczym turystom
    nie wydaje się już takie stresujące, więc praca przy obiekcie niewątpliwie pomaga się
    rozwinąć.
</p>
<p>
    Jestem przekonany, że schron w podobny sposób „pomaga” też zwiedzającym: nasza
    specjalność, czyli, nazwijmy to ogólnie alarmem, a także przeprawa ciemnymi tunelami dla
    wielu (nie tylko dla dzieci czy kobiet!) jest niesamowitym przeżyciem. Rzecz jasna nie
    doprowadzamy do ataków paniki, ale mogą Państwo wierzyć – emocje sięgają zenitu. Już
    samo zejście do schronu potrafi wywołać dreszczyk emocji – sam widziałem jak grupa
    licealistów doświadczyła tego ostatnio. Wąskie przejścia w schronie też potrafiły oddziaływać
    na psychikę zwiedzających uczniów, jak sami wspominali, grozy dopełniały… manekiny.
    Piszę to z perspektywy własnych obserwacji i opowieści dyrektorów, ale też moja pierwsza
    wizyta w schronie nastąpiła już po otwarciu muzeum w schronie, które zwiedzałem wtedy
    jako „zwykły” turysta i miałem okazję przekonać się o tym wszystkim na własnej skórze.
</p>
<p>
    Pewnie w niewielu muzeach (a z pewnością nie w najbliższej okolicy) doświadczą
    Państwo podobnych emocji. Przeglądając opinie na profilu schronu na FB można bez
    problemu znaleźć potwierdzenie tego, co wcześniej napisałem. Po wizycie w przemyskim
    schronie będą mogli Państwo śmiało wyruszać w Polskę do rozmaitych „strasznych” muzeów
    czy miejsc – jednak być może ciężko będzie odnaleźć w nich podobne emocje.
</p>
<p>
    Schron Kierowania Obroną Cywilną znajduje się w SP14 na ul. Borelowskiego 12 w
    Przemyślu. Kontakt telefoniczny pod numerem: 607 669 338.
</p>
<p>
    Piotr Dzoć
</p>
    </main>
</body>
</html>