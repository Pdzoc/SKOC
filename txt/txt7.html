<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <link rel="stylesheet" href="../style.css">
</head>
<body>
    <main>
        <h3>
            Lepszy punkt widzenia
        </h3>
        <p>Tekst ukazał się w: "Głos znad Sanu" nr 35</p>
<p>
    Zwolennicy rozwoju osobistego lubią mawiać, że zmiana samego sposobu myślenia
    odmieni znacząco nasze życie. Ta myśl wyrwana z kontekstu wydaje się tylko pustym
    frazesem i ja sam tak dawniej sądziłem, jednak z czasem w pewnym stopniu doświadczyłem,
    że słowa te są prawdziwe.
</p>
<p>
    W czasie studiów, gdy powoli, lecz nieubłaganie, zbliżała się konieczność podjęcia
    decyzji „co dalej?” i przede wszystkim „gdzie się udać?”, co raz bardziej utwierdzałem się w
    przekonaniu, że nie ma po co wracać do Przemyśla. Potrafiłem tylko narzekać na sytuację w
    mieście, twierdząc, że „nic się u nas nie dzieje”, że „to jest dziura i trzeba się stąd zabierać”.
    Jakby na potwierdzenie tego przekonania większość znajomych już nawet na wakacje nie
    wracała, ponieważ podejmowali oni jakieś pierwsze prace w miejscowościach, w których
    studiowali.
</p>
<p>
    Patrząc wstecz łapię się na tym, że przecież jakieś wydarzenia odbywały się u nas w
    mieście, było też sporo miejsc, których nie zwiedziłem lub zwiedziłem już dawno i zdążyły
    się znacząco zmienić, jednak na skutek tego prymitywnego myślenia nie potrafiłem tego
    wszystkiego dostrzec albo jedynie bagatelizowałem. Umysł po prostu doszukiwał się
    potwierdzenia tego o czym był mocno przekonany i w co najsilniej wierzył – zakorzenione w
    podświadomości przekonanie „tu nie ma nic godnego uwagi” zablokowało możliwość
    odbioru czegokolwiek, co wykraczałoby po za tę myśl. Byłem bardzo zszokowany, gdy po
    jakimś czasie nauczyłem się podstawowych praw rządzących umysłem i na własnym
    przykładzie zauważyłem jak mocno potrafią one oddziaływać i wręcz zaślepić trzeźwy ogląd
    sytuacji.
</p>
<p>
    Swoisty przełom nastąpił po studiach, gdy stawiałem kroki w pierwszej pracy. Jak to
    zwykle bywa, człowiek zaczyna doceniać coś po tym, gdy to utraci. Już nie byłem studentem,
    pracowałem (i pracuję nadal) w innym mieście i moje wakacje ograniczały się do krótkiego
    urlopu lub zaledwie weekendowych wypadów. Nie mogłem, tak jak w okresie studiów,
    przyjechać do Przemyśla kiedy chciałem i nie mogłem tam zostać przez całe lato. Ten
    niedosyt musiał mi jakoś doskwierać lub po prostu była to zwykła tęsknota za domem, ale to
    sprawiło, że zacząłem interesować się swoim rodzinnym miastem: trochę czytałem o
    Przemyślu i oglądałem jego zdjęcia. Postanowiłem też nadrobić zaległości w zwiedzaniu, gdy
    już „odkryłem” i dostrzegłem miejsca dotychczasowo pominięte. Któregoś razu natrafiłem na
    informację o Schronie Kierowania Obroną Cywilną. Kiedyś trochę interesowałem się tą
    tematyką, ale w życiu bym nie przypuścił, że taki obiekt mógł być w Przemyślu – prędko
    zarezerwowałem termin i wyczekiwałem soboty. Po zakończonym zwiedzaniu byłem
    zafascynowany tym miejscem, tym bardziej, że członkowie stowarzyszenia planowali
    wprowadzić jeszcze kilka ulepszeń. Marzyłem, aby stało się to jak najprędzej, żeby móc tam
    wrócić i czerpać radość z „eksploracji” obiektu, który szybko stał się moim ulubionym w
    mieście. Z naiwnym entuzjazmem zabrałem się za pomoc przy reklamie (z tym większym
    zapałem, po uświadomieniu sobie, że w czasie, gdy ja potrafiłem tylko narzekać i widzieć
    wszystko w nieciekawych barwach, ludzie ze stowarzyszenia energicznie działali), wierzyłem
    też, że z każdym zwiedzającym zbliżała się możliwość zakupu kolejnych eksponatów lub
    wprowadzenia dodatkowych efektów.
</p>
<p>
    Bardzo inspirujące było poznanie ludzi odpowiedzialnych za schron tj. Przemyskiego
    Stowarzyszenia Rekonstrukcji Historycznej „X D.O.K.” pod wodzą Mirosława
    Majkowskiego. Dowiedziałem się nieco jakie były początki pracy ludzi ze stowarzyszenia i
    muszę przyznać, że oni potrafili (i rzecz jasna potrafią nadal) nie przejmować się zbytnio
    okolicznościami czy przeszkodami i konsekwentnie realizować założone cele nie szczędząc
    przy tym własnych sił. Nie przypominam też sobie, bym kiedykolwiek słyszał, by coś się „nie
    opłacało” lub, że „nie ma sensu” – ci ludzie doskonale wiedzą, że odpowiednio zaplanowane
    działanie zawsze ma sens. Jestem bardzo wdzięczny Mirkowi oraz pozostałym kolegom, że
    nie skreślili mnie jako nowicjusza, choć mogli przecież zakładać, że może to być z mojej
    strony jedynie słomiany zapał. Nie, nigdy mnie to z ich strony nie spotkało – mimo wielu
    spraw jakie ich zajmują moje pomysły i propozycje zawsze były wysłuchane. Po zwiedzeniu
    obiektu, gdy cel został jasno określony, te pomysły zaczęły napływać w niemałej ilości, i w
    niektóre udoskonalenia miałem jakiś drobny wkład.
</p>
<p>
    Od czasu mojej pierwszej wizyty w schronie minął ponad rok, tu pasowałoby napisać:
    jak Państwo mają okazję czytać, nadal amatorsko zajmuję się reklamą schronu, choć już teraz
    w szeregach stowarzyszenia. Być może ta reklama nie przynosi spektakularnych efektów, ale
    dziś już jestem innym człowiekiem lub raczej człowiekiem z innym sposobem myślenia:
    nauczyłem się, że jeśli coś nie ma sensu, to jedynie bezczynność, a działanie, choćby o
    niewielkiej sile oddziaływania, nigdy nie pozostaje bez znaczenia. Z pewnością jest to...
    lepszy punkt widzenia!
</p>
<p>
    Piotr Dzoć
</p>
    </main>
</body>
</html>