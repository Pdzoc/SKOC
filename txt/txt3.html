<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Moje Westerplatte</title>
    <link rel="stylesheet" href="../style.css">
</head>
<body>
    <main>
        <h3>
            Moje Westerplatte
        </h3>
<p>
    Chciałbym w tym tekście wyjaśnić jeszcze powody mojego zainteresowania Schronem
    Kierowania Obroną Cywilną, które stało się przemyską atrakcją turystyczną dzięki
    Przemyskiemu Stowarzyszeniu Rekonstrukcji Historycznej X D.O.K i, może w ten sposób,
    zachęcić również Państwa do zainteresowania się tym obiektem, a w dalszej perspektywie
    także miastem.
</p>
<p>
    We wcześniejszym tekście wspomniałem, że na początku była naiwna myśl: swoim
    działaniem „przyprowadzę” ludzi do tego miejsca i wtedy ono będzie się mogło nadal
    rozwijać. Napisałem też, że z czasem zacząłem myśleć o schronie jako o obiekcie, który może
    znacząco wpłynąć na przyszłość turystyczną miasta - a ja przecież, jak zapewne większość
    jego mieszkańców, kocham to moje miasto, w którym przeżyło się te „parę” lat. Kocham
    Przemyśl i nie chcę bezczynnie patrzeć na jego wyludnianie, jak straszą nas swymi
    prognozami statystyki. Oczywiście wiem, że sam nie zatrzymam tego procesu i nawet go nie
    spowolnię, ale...
</p>
<p>
    I tu pojawia się to „ale”. Sądzę, że niemal każde działanie, nawet pojedynczej jednostki, może
    mieć sens. W tym przekonaniu utwierdziły mnie (i Państwa też mogą) teksty Mirosława
    Majkowskiego, które też stanowiły dla mnie sporą inspirację przy próbach rozpowszechniania
    wiedzy o nowej przemyskiej atrakcji turystycznej. W swoich tekstach dowodzi on
    konsekwentnie, że Przemyśl ma wciąż możliwość rozwinięcia się, przyciągnięcia turystów
    oraz, że my sami mamy na to wpływ: „Musimy uwierzyć, że możemy zmienić nasze miasto,
    obudzić w sobie ducha wspólnoty i zdrowej rywalizacji [...]”. W innym artykule zapisał: „[...]
    jeszcze nie zasypali nas kamieniami i to miasto wciąż oddycha. Trzeba tylko, a może aż,
    świeżego spojrzenia i energii. Wielu z Was ją posiada i jestem pewien, że potraficie ją
    jeszcze wyzwolić u siebie. Jestem tego pewien.”.
</p>
<p>
    W błędzie jednak byłby ten, kto zarzuciłby mi „złapanie się” na takie (jak mógłby określić
    ktoś złośliwy) „tanie, idealistyczne hasła”. Jeśli ktoś uważnie i, przede wszystkim, bez
    zbędnych uprzedzeń zapoznał się z tymi artykułami to mógł tam nawet znaleźć zaczątki
    pomysłów na własne przedsięwzięcie. Pragnę odwołać się do wspomnianego tam posłużenia
    się wyobraźnią. Proszę samemu spojrzeć w teksty: jeśli zerwie się z myśleniem w stylu „to się
    nie uda” lub „nie opłaca” to wyobraźnia może podsunąć mnóstwo fantastycznych pomysłów -
    dowodzi tego dowolny z artykułów - a od pomysłu czasem nie jest aż tak daleko do realizacji.
    Na koniec chciałbym przytoczyć jeszcze słowa Jana Pawła II:
</p>
<blockquote>
    „Każdy z was, młodzi przyjaciele, znajduje też w życiu jakieś swoje Westerplatte, jakiś wymiar
    zadań, które trzeba podjąć i wypełnić, jakąś słuszną sprawę, o którą nie można nie walczyć,
    jakiś obowiązek, powinność, od której nie można się uchylić, nie można zdezerterować.
    Wreszcie, jakiś porządek prawd i wartości, które trzeba utrzymać i obronić, tak jak to
    Westerplatte. Utrzymać i obronić, w sobie i wokół siebie, obronić dla siebie i dla innych.”.
</blockquote>
<p>
    W kontekście artykułów Mirosława Majkowskiego taką słuszną sprawą jest oczywiście
    wspólna praca na rzecz Przemyśla, osobiście też uważam, że funkcjonowanie S.K.O.C
    doskonale się wpisuje w tę ideę - obiekt ten ma przyciągnąć turystów i pracować na
    atrakcyjność miasta. I w pewnym sensie dla mnie popularyzowanie przemyskiego schronu
    staje się takim moim Westerplatte, o które „nie można nie walczyć”.
</p>
<p>
    Piotr Dzoć
</p>
    </main>
</body>
</html>