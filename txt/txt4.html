<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ucieczka i... Monte Lenino</title>
    <link rel="stylesheet" href="../style.css">
</head>
<body>
    <main>
        <h3>
            Ucieczka i... Monte Lenino
        </h3>
        <p>Tekst ukazał się 18 lipca 2017 pt. Ucieczka ze schronu, aż pod Monte Lenino na: <a href="https://www.portalprzemyski.pl/ucieczka-ze-schronu-az-pod-monte-lenino/"></a></p>
<p>
    Od czasu publikacji ostatniego artykułu trochę się wydarzyło. Za nami otwarcie sezonu w
    schronie, odbył się też konkurs na odnalezienie innych tego typu obiektów w Przemyślu
    (których nie jest znów tak mało - ponad dwadzieścia). Panowie zostali całkowicie
    prześcignięci przez kobietę - choć nikogo nie powinno już dziwić, że ta tematyka nie jest
    wyłącznie domeną panów.
</p>
<p>
    Najważniejsza jednak nowinka to udostępniony od czerwca „escape room” w schronie. Tego
    typu rozrywka jest szerzej znana na zachodzie kraju, w naszym mieście jest nowością - był
    czas najwyższy, aby Przemyślanie też mieli możliwość wzięcia udziału w tej zabawie. Jak
    sama nazwa wskazuje, w tego typu grze należy wydostać się z pomieszczenia (czasem kilku
    różnych) co utrudnione jest szeregiem zagadek do rozwiązania oraz upływającym czasem.
    W schronie został uruchomiony pierwszy scenariusz (zgadza się, na tym Przemyskie
    Stowarzyszenie Rekonstrukcji Historycznej nie poprzestanie) - w ciągu godziny spędzonej w
    zamkniętym schronie przyjdzie nam wytężyć szare komórki w celu odnalezienia drogi
    ucieczki ze schronu. W grze może wziąć udział grupa od dwóch do siedmiu osób, których
    celem będzie monitorowanie sytuacji i nadanie ostrzeżeń w razie zaistnienia
    niebezpieczeństwa - scenariusz stawia nas przed koniecznością zmagania się z zagrożeniami
    trzeciej wojny światowej... Oto fragment opisu ze strony internetowej, który oddaje „grozę”
    sytuacji: „Jeśli nie zdążycie, narazicie na śmiertelne niebezpieczeństwo miasto i jego
    mieszkańców… narazicie też siebie.”. Emocje sięgną zenitu, gdy weźmiemy pod uwagę fakt,
    że może trzeba będzie oszczędzać tlen - filtry powietrza mogą przecież ulec uszkodzeniu...
</p>
<p>
    Szczegółów nie mogę oczywiście zdradzić, ale jestem przekonany, że ta zabawa spodoba się
    Państwu oraz, że przyciągnie kolejnych zwiedzających do naszego miasta.
</p>
<p>
    Trzeba też przypomnieć (choć to właśnie ja powinienem przede wszystkim pamiętać), że
    Przemyskie Stowarzyszenie Rekonstrukcji Historycznej zajmuje się nie tylko schronem, lecz
    także realizuje inne projekty. W tym roku ma zostać zrekonstruowana bitwa pod Lenino -
    podana została data 8 października tego roku - miejsce realizacji to Duńkowiczki pod
    Przemyślem. Przyznam, że ze zniecierpliwieniem czekam zwłaszcza na drugą część projektu
    „Monte Lenino”, ponieważ w przyszłym roku przemyskie wzniesienia mają stać się scenerią
    dla zrekonstruowania walk o Monte Cassino, ma pojawić się m. in. ciężki sprzęt oraz efekty
    pirotechniczne - PSRH już niejednokrotnie zaprezentowało widowiska na wysokim poziomie,
    więc na pewno nikt nie będzie rozczarowany po obejrzeniu obydwu rekonstrukcji.
</p>
<p>
    W chwili obecnej trwa jeszcze zbiórka funduszy. Stowarzyszenie można wesprzeć wpłatą na
    konto:
    Przemyskie Stowarzyszenie Rekonstrukcji Historycznej "X D.O.K."
    Konto: PBS Oddział w Przemyślu 26 8642 1155 2015 1502 4936 0001 z dopiskiem Monte
    Lenino.
</p>
<p>
    Można oczywiście też udzielić wsparcia rozsyłając informacje o tym projekcie - na stronie
    schronu na portalu Facebook można znaleźć post, choć wystarczy też użyć tzw. hashtagu:
    #montelenino - każde udostępnienie to pomoc dla PSRH!
</p>
<p>
    Piotr Dzoć
</p>
    </main>
</body>
</html>