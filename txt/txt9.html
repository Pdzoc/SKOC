<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Zimna wojna w Przemyślu</title>
    <link rel="stylesheet" href="../style.css">
</head>
<body>
    <main>
        <h3>
            Zimna wojna w Przemyślu
        </h3>
<p>
    Schron Kierowania Obroną Cywilną znajdujący się pod przemyską Szkołą
    Podstawową nr 14 jest niezwykłym miejscem, którego specyficzny klimat przyciąga zarówno
    mężczyzn, jak i kobiety. Przychodzą ludzie pamiętający czasy PRL-u, aby zanurzyć się w
    czasy dzieciństwa czy młodości, przychodzą też młodzi, którzy chcieliby spróbować choć
    trochę zakosztować epoki ich dziadków i rodziców. Obiekt powstał w latach 60-tych w
    ramach akcji 1000 szkół na Tysiąclecie Państwa Polskiego. Poblisko 50 latach został w
    bardzo krótkim czasie wyremontowany i udostępniony w 2016 roku przez członków
    Przemyskiego Stowarzyszenia Rekonstrukcji Historycznej „X D.O.K.”, które jest znane z
    wielu widowisk historyczno-teatralnych organizowanych nie tylko w Przemyślu, ale też
    pobliskich miejscowościach. Tu niejako chciałbym oddać hołd swoim kolegom ze
    stowarzyszenia – podziwiam ich za to, że w zaledwie trzy miesiące podjęli wysiłek
    uporządkowania obiektu i dokonania niezbędnych remontów, przy czym oczywiście była to
    praca wykonywana po godzinach.
</p>
<p>
    Przemyski schron jest też miejscem niezwykle atrakcyjnym do zwiedzania ze względu
    na fakt, że jeszcze nie tak dawno było to miejsce tajne i wielu nie miało pojęcia o jego
    istnieniu. Do dziś niektóre kwestie związane z pracą w tym miejscu pozostają w sferze
    niejasności i oczekują na wyjaśnienie. Jednym z ważniejszych pomieszczeń w schronie jest
    WOAS tj. Wojewódzki Ośrodek Analizy Skażeń – wiązało się to z dawnym podziałem
    administracyjnym na 49 województw. Znajduje się tam sporej wielkości pulpit pozwalający
    na łączność i odbiór meldunków z okolicznych gmin. Mamy też tam rozrysowany schemat
    elementów systemu powszechnego ostrzegania, wypisane drużyny alarmowania w
    przemyskich zakładach pracy czy też listę Powiatowych Ośrodków Analizy Danych i
    Alarmowania (tzw. POADA). Znaczenie obiektu podkreśla fakt, że to w tym miejscu
    podejmowana byłaby decyzja o ewakuowaniu mieszkańców.
</p>
<p>
    Schron został tak zaprojektowany, aby pracująca tam załoga mogła swobodnie
    przemieszczać się w obrębie części, nazwijmy to umownie, roboczej i przy tym nie
    przeszkadzać ludziom wypoczywającym w części socjalnej. Rzecz jasna wymagało to
    stosownego szkolenia. Większość zwiedzających czuje się nieco zagubiona, choć wszystkie
    korytarze i pomieszczenia są dobrze oświetlone. Niezwykła lekcja historii pozwala na jakąś
    godzinę przenieść się w czasy zimnej wojny jest to jednak za mało, by zapamiętać układ
    pomieszczeń. W dalszej części tekstu dokładniej wyjaśnię, dlaczego poruszyłem ten temat, a
    teraz chciałbym jeszcze zwrócić uwagę na kwestię pracy w schronie. Nie mam tu na myśli
    pracy przewodnika – ta nie jest tak stresująca, jak praca wykonywana dawniej przez
    członków załogi. Przypuszcza się, że ci ludzie dobierani byli według predyspozycji
    psychofizycznych i szukano osób o odpowiednio silnej psychice oraz odznaczających się
    odpornością na stres. Już samo dłuższe przebywanie w klaustrofobicznych pomieszczeniach
    tego obiektu jest po pewnym czasie przytłaczające i staje się nieprzyjemne. Trzeba pamiętać,
    że po zmianie jego funkcji nie był przeznaczony dla ludności cywilnej i jego wnętrze
    odznacza się surowością i brakiem wielu udogodnień. Obecnie w pomieszczeniu sypialnym
    znajduje się radio oraz półka z książkami, ale elementy te były nieregulaminowe i zostały
    dodane w celu oddania nastroju epoki. Bez nich tamto pomieszczenie sprawia wrażenie celi.
    Łatwo sobie wyobrazić, że samo spędzenie kilkugodzinnej zmiany w, z oczywistych
    względów, pozbawionym okien schronie mogło być nie lada wyzwaniem dla przeciętnego
    człowieka. Warto dodać, że prócz doboru ludzi pod względem odpowiednich cech, byli oni
    wraz z rodzinami dyskretnie weryfikowani przez Służbę Bezpieczeństwa. Uruchomiona
    podczas ostatnich wakacji gra escape room, której scenariusz stawia nas w obliczu widma
    wybuchu III wojny światowej, poświęcona jest właśnie pracy i zadaniom stawianym załodze.
    Jako gracze wcielamy się w załogę schronu, mając za cel monitorowanie sytuacji w regionie i
    ewentualne zaalarmowanie mieszkańców miasta. Trzeba notować napływające dość szybko
    meldunki, przy czym oczywiście nie wszystkie nadawane są tekstem jawnym... Zgodnie z
    nazwą cała zabawa polega na tym, by wydostać się ze schronu. Emocji dodaje fakt, że nasz
    czas ogranicza kończący się zapas tlenu, ryzyko przedostania się skażenia i konieczność pracy
    w masce przeciwgazowej... Scenariusz stworzony przez prezesa stowarzyszenia Mirosława
    Majkowskiego niejedną grupę wyjadaczy i fanów „ucieczek” wprawił w niemałe
    zakłopotanie. Gra wymaga oczywiście dobrego zgrania zespołu i przede wszystkim
    spostrzegawczości, ale graczom przyjdzie też się nieźle nagłówkować – to właśnie podczas tej
    zabawy ujawnia się odmienny „charakter” tego miejsca: schron zdaje się być pułapką bez
    wyjścia... Tu powrócę do wspomnianej wyżej kwestii zapamiętywania położenia
    poszczególnych pomieszczeń schronu – przed grą osoba wybrana przez grupę na dowódcę
    jest oprowadzana po oświetlonym schronie co ma nieco ułatwić rozgrywkę. Pod presją czasu
    zaczyna się nam jednak mylić, w którym miejscu znajdował się ten ogromny silnik (tj.
    agregat prądotwórczy), lub w którym kierunku udać się do tunelu ewakuacyjnego. Gracze nie
    pozostają jednak całkowicie osamotnieni – wskazówek drogą radiową udziela „dowództwo”,
    które też informuje na ile minut pozostało nam tlenu...
</p>
<p>
    Z całą pewnością można powiedzieć, że udostępnienie schronu (a później
    wprowadzenie gry escape) pomogło wzbogacić ofertę turystyczną Przemyśla –
    dotychczasowo na wielbicieli fortyfikacji pozostawała do dyspozycji głównie Twierdza
    Przemyśl oraz bunkry linii Mołotowa. Schron pozwala na poszerzenie zainteresowań o okres
    zimnej wojny, czy ogólnie czasy PRL-u oraz pokazanie, że ład, który nastąpił po drugiej
    wojnie światowej nie był równoznaczny z brakiem ryzyka nastania kolejnego konfliktu o
    charakterze globalnym. Miejsce to jest dostępne dla Państwa przy Szkole Podstawowej nr 14
    w Przemyślu na ul. Borelowskiego 12.
</p>
<p>
    Piotr Dzoć
</p>
    </main>
</body>
</html>